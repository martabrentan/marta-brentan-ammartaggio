---
layout: post
title: "Il gioco delle ultime volte, Margherita Oggero, Einaudi, 2021"
date: 2022-05-04

---


Quando ho sfogliato le ultime pagine, dell’ultimo romanzo della Oggero, Il gioco delle ultime volte, dell’ultimo capitolo Domenica, era lunedì, l’ultimo di febbraio. Da lì ho capito almeno due cose: che non sarebbe stata l’ultima volta che avrei letto le sue parole - consapevolezza che acquisisco ogni qual volta finisco un suo libro - ma che sarebbe stata l’ultima volta che avrei letto le sue sinossi.







Il primo appunto da fare infatti è questo: il gioco non prosegue da inizio a fine libro, bensì occupa appena cinque pagine, Ale compare come protagonista nelle prime pagine, per diventare presto uno sfondo, un motivo, un punto interrogativo o una speranza e Nicola non sembra essere così condizionato dalla (non) presenza di Ale, quanto dalla unica e sola presenza di Matt. Nonostante questo, se si è lettori affezionati all’autrice, alle sue parole o alla casa editrice in questione, non dovrebbe essere così limitante la (mal) scrittura in quarta di copertina.



La storia si dipana in tre giorni, i migliori - e gli ultimi, di nuovo - della settimana: venerdì, sabato e domenica. Il ché fa immediatamente capire almeno altre due cose: il tempo è alterato, di conseguenza vi sono molti flashback e molti personaggi.







A proposito dei personaggi direi che una volta immersa nel romanzo, cioè all’istante perché inizia in medias res, catapultandoti immediatamente all’interno degli avvenimenti, ti affezioni a loro e — almeno questo è ciò che è successo a me — li figuri nella mente come fossero personaggi di un film, o della tua vita. Perché la Oggero ti permette anche questo, tramite la sua scrittura asciutta, e cioè di immaginarti gli attori della storia, collaborare insomma, insieme a lei, al lavoro.



Dunque Ale, ai miei occhi, è una diciassettenne di quelle che non trovi sovente oggi, bellissima e che sembra non curarsi di questo, anzi lottare affinché la sua bellezza non venga considerata la sua unica virtù, dai capelli scuri e la pelle di porcellana, incompresa e - forse proprio per questo, o viceversa - viziata.



Nicola, ai miei occhi, è un dottore con molto più tempo e mente libera rispetto a quelli del nostro periodo, dagli occhi scuri e i capelli chiari, attraente e curato, indeciso e - forse proprio per questo, o viceversa - insoddisfatto cronico.



Robi, ai miei occhi, è un bel ragazzo che, al contrario di Ale, vive benissimo la sua estetica perché estremamente convinto della sua intelligenza, certamente non emotiva.



La sua amica, ai miei occhi, è un maschiaccio ma dalle bellissime forme femminili, capelli lunghi castani e occhi grandi verdi, diretta e matura, paziente e in grado di capire e comunicare perfettamente col genere maschile, anzi comprenderlo prima ancora che proferisca parola.



La colf e il marito, ai miei occhi, sono il classico esempio, anche forse un po’ troppo banalizzato, dell’amore che resiste a tutte le intemperie, specie economiche. Lei inizialmente appare stanca, furba e chiusa nel suo orticello, per poi trasformarsi in un personaggio piuttosto paziente, soprattutto con i suoi gemelli, estremamente sensibile e sinceramente altruista; lui pigro, brontolone e sottomesso… rimane tale.



I genitori di Ale, ai miei occhi, sono giovani, dinamici e sempre in macchina, quando non sono in ospedale. Lui in jeans e camicia, lei in abito e twilly firmato, con i cellulari in una mano e i vari gioielli che si muovono continuamente facendo un gran rumore - come loro -, nell’altra. Confusi ma attenti, stanchi ma stacanovisti.



L’autista del tram, ai miei occhi, è un autista di un tram, annoiato, sicuro e prepotente, che di rado - mai - sopporto quando sono sul tram, quando sono a piedi e quando sono in macchina.



Arriviamo, infine, ai quattro amici in montagna. Tutti molto simili tra loro, probabilmente perché hanno almeno due tratti che li accomunano e allo stesso tempo distanziano: la nostalgia e la codardia.



Nostalgia della giovinezza degli anni Ottanta, dei tempi felici in cui commettevano molti errori per incoscienza e felicità, dell’assenza di ostacoli, dell’immortalità, della velocità e della spensieratezza.



Sapevamo, cioè credevamo, di essere immortali, potevamo permetterci qualunque esperienza, il pericolo ci attraeva ed eravamo convinti che anche sfiorandolo non ci avrebbe fatto danni.



Codardia nel non comunicare, nel nascondere gli scheletri, nell’allontanarsi, nel non riconoscersi, nel non comprendersi, nel chiudersi gli occhi piuttosto che piangere, nel vivere serenamente e fintamente una vita stabile e agiata.



Vengono dunque messi a confronto due tipologie di vite, scelte e atteggiamenti differenti ma anche estremamente simili e - non credo fosse voluto - ho sentito come la necessità di schierarmi da una parte, quella di Ale. Sarà perché sono giovane anch’io o sarà che forse non sono più così giovane e tendo a difendere una nuova generazione già appesantita dalle vicende di questi gi… anni. Ho provato, invece, davvero scarso interesse verso il gruppo di amici in montagna che hanno avuto possibilità, stili di vita, tempi molto diversi, e mi verrebbe da dire molto più facili, rispetto ad Ale.



Comunque sia l’autrice ci spinge, più che a schierarci o difendere, a comprendere il gioco di queste anime perdute, tramite tante luci ma soprattutto molte ombre. Maestra nella vita reale e nei suoi libri, invoglia il lettore a interrogarsi, senza infine dargli delle vere e proprie risposte.



Un libro, insomma, per coloro che non vogliono risolvere ma analizzare. E un libro più che contemporaneo, che aderisce a questi tempi come fosse il loro miglior vestito, perché il termine “ultimo”, oggi, appare più comprensibile che mai.

