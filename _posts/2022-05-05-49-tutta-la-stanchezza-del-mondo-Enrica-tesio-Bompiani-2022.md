---
layout: post
title: "Tutta la stanchezza del mondo, Enrica Tesio, Bompiani, 2022"
date: 2022-05-05

---


Prima di scattare questa foto mi sono guardata intorno per una decina di minuti - sì, ho molto tempo libero -, dopodiché ho sentito una voce, roca e profonda, rassicurante e ironica: si trattava del mio Buddha, mi chiamava e mi consigliava di scattargli una foto.



Ho pensato che non ci fosse scenario migliore per dare un’idea iniziale di questo libro. Leggendolo, infatti, mi sono sentita un enorme Buddha - non solo per la stazza -. Un divertito e saggio Buddha di fronte alle parole così profondamente vere, irritate, nervose, veloci, sagaci e sarcastiche della “Non ha mai aperto un pacchetto di Digestive tirando l’apposita linguetta”.



Avete presente quando fate un esame importante o una chiamata terribile insieme a un compagno, amico, conoscente? Non so voi, ma la mia reazione è quella del Buddha. Mi sento felice, serena, leggera e quasi totalmente in pace, pronta per assistere alle innumerevoli lamentele che entrambi ci addosseremo ma che, proprio per questo, saranno dimezzate.



Ecco, questo libro ti porta direttamente all’interno della vita, la vera vita. Sì, quella fatta di burocrazia, figli, obblighi, imposizioni, scocciature, esami, perbenismi e falsi incitamenti. Ma insieme a lei.



Ed io ho assistito a questo spettacolo - non saprei definirlo diversamente - dalla mia comoda poltrona, ridendo come non mi accadeva dai tempi di Fran - meno di un mese fa -, concordando e annuendo proprio fisicamente, come se potesse vedermi, brontolando e soffiando allo stesso modo, come gli esseri fraterni carichi di mistero.



Tra l’altro, tengo a precisare -!-, mi è venuta in mente Fran prima ancora di arrivare alla Fatica numero 9 – il capitolo più bello –, dove l’autrice la descrive così:



Le sto spiegando, anche se non capisce ancora, che quando qualcuno esordisce con «Posso dirti la verità?» è meglio scappare. Conviene stare alla larga dai sinceri, nove su dieci sono gente che non ha imparato davvero a parlare. «La sola risposta appropriata alla domanda «Posso essere Franco?» è «Sì, se io posso essere Barbara» scrive Fran Lebowitz nel suo libro La vita è qualcosa da fare quando non si riesce a dormire. Grande donna la Lebowitz. Grande senso della parola e della battuta, pur non essendo una battutista.



Tutto ciò per dire che siamo di fronte a un libro che ti fa sentire meno sola. Fa sentire meno sole le donne, in primis, i genitori, in secondis, i ragazzi in terzis e i bambini, in quartis. Ogni capitolo, per quanto mi riguarda, potrebbe essere scolpito sulla pietra filosofale così da produrre l’elisir di lunga vita. Perché sì, una volta finito comunque non ti passa la voglia di vivere in questo mondo, nonostante le sgridate:



Oggi mi ha sgridato quella della lavanderia, perchè le ho lasciato troppo il piumone, pure la Vodafone mi ha sgridato perchè secondo lei ho un contratto sconveniente, ma me lo ha fatto lei, signora Vodafone, non importa dovevi accorgerti della sconvenienza. Il dentista mi sgrida perché non lavo i denti nel senso corretto, io che non ho mai avuto una carie, dice che è fortuna, non dipende dalla mia diligenza. Mi sgrida l’anziana per strada perché non copro abbastanza la mia neonata. Mi sgridano e meno male che non guido, perché dovrei parcheggiare dietro una lavagna con il cappello d’asino.



E meno male sì, beata lei…



Comunque sia ci sono altri due motivi per leggere questo spettacolo. Il primo è che ogni capitolo racconta di una fatica. Ognuno ha la propria fatica e c’è chi ne ha più di una, la maggioranza molte. Ma ultimamente - e per ultimamente intendo almeno due anni - ci sono davvero un’esagerazione di fatiche a cui dobbiamo rendere conto. Parlo delle mie: la fatica di svegliarsi quando non si vede il sole dall’1 settembre 2021; la fatica di fare colazione, rimanendo 24h in casa la fame diventa una fatica; la fatica di apparecchiare e sparecchiare continuamente, quasi come fosse il tuo hobby preferito; la fatica di accendere la televisione e trovare un canale che non parli di fatiche; la fatica di uscire di casa col pericolo di essere sgridato perché hai la mascherina sporca di trucco; la fatica di accomodarti sul divano senza ritrovarti nel mezzo di un terremoto; la fatica di schivare una ormai poco ipotetica bomba; la fatica di fingere una serenità e una felicità basate, ora come ora, sul nulla; la fatica di fare la spesa e pensare a tutti i cibi che non avrai voglia di cucinare ma che comunque finirai a preparare, per fare qualcosa; la fatica di leggere o ascoltare coloro che ritengono di avere qualcosa di interessante e assolutamente indispensabile da insegnare; la fatica di dimenticare le banalissime citazioni sulla vita degli stessi citati poco prima; la fatica di reggere un discorso senza interruzioni; la fatica di uscire per un drink senza il quale sei degnamente sopravvissuta per due anni buoni; la fatica di ascoltare le continue lamentele altrui; la fatica di trovare lavoro; la fatica di trovare una casa; la fatica di fare benzina; la fatica di rispondere alle mail e la fatica di eliminarne la maggior parte perché quella volta che sei entrata in quel sito hai accettato la qualunque; la fatica di non utilizzare l’auto come fosse un’altra casa in cui marcire; la fatica di risparmiare; la fatica di non inquinare e la fatica di far comprendere alle altre generazioni queste fatiche.



Sii l’imprenditore di te stesso, dice la società del rendimento. Sii il giardiniere del tuo giardino interiore, lo scrittore della tua storia, il guerriero della tua battaglia, il sindacato dei tuoi scioperi, lo stacanovista dei tuoi giorni festivi, il capro espiatorio del tuo ego, l’alunno dei tuoi insegnamenti, il professore della tua materia preferita, cioè te stesso. In pratica, sii capo ma soprattutto schiavo, pensando però di avere piena autorità, di potere tutto.



Il secondo motivo risiede nelle note.







Già, le note sono ancora più divertenti e irriverenti dei paragrafi. Totalmente inventate, estremamente personali e meravigliosamente acute. Per la prima volta nella mia vita ho avuto voglia di leggerle.



Un terzo motivo - che riguarda solo la banda di sfigati cui appartengo - è la descrizione perfetta, ma che dico esemplare, impeccabile, coi fiocchi - per rimanere nel contesto - del settore creativo. È la pagina che vorrei aver letto a dieci anni, quella che avrei voluto fosse obbligatoriamente stampata da tutti i docenti e gli studenti dell’Università, quella che dovrebbero attaccare in ogni porta di ogni azienda creativa. Quella che mi ha fatto tirare un ulteriore sospiro di sollievo: non mi lasciare, Jack!







Se lavorare stanca, creare esaurisce. Io sono dipendente da più di vent’anni, ci sono finita per sbaglio in un’agenzia di comunicazione, dove cercavano una copywriter, dovevo laurearmi in Lettere, ma guadagnare (poco, Han, pochissimo!) dalla scrittura mi riempiva di orgoglio. Da quando ho ricordo il settore pubblicitario me lo raccontano in crisi, come sono in crisi il settore cinematografico, l’editoria, il giornalismo, il teatro, la musica e tutti quegli ambiti in cui gente simile a me ambiva a realizzarsi. Mi sentivo l’ultima a essere salita sulla zattera del Titanic…



Insomma, se appartieni al club di Fran - ma soprattutto di Shakespeare - non puoi non leggere questo libro. Ma se non lo sei, farai almeno parte di un altro gruppo: l’assembramento, stranamente lecito, più comune di questi tempi - e come potrebbe non esserlo -: “Perché la fatica della paura, come l’amore, si moltiplica”.

