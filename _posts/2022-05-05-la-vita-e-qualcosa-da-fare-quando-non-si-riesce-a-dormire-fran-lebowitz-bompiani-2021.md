---
layout: post
title: "La vita è qualcosa da fare quando non si riesce a dormire, Fran Lebowitz, Bompiani, 2021"
date: 2022-05-05
---


A pochi giorni dall’8 marzo - con annesse tutte le stucchevoli frasi e foto che, come ogni anno, siamo obbligati a sentire e vedere - penso sia ideale citare uno dei tanti Artisti del no:



So what’s important is not how many women Marty has in his movies but how many women direct movies, how many women write movies.



Conosco Fran - permettetemi la confidenza - da poco tempo, precisamente - e me ne scuso - dall’uscita del documentario di quel genio di Martin Scorsese su Netflix, Pretend It’s A City (di cui la citazione sopra). Ma spesso nella vita non conta il “da quanto tempo” bensì “con quanta intensità”. Ed io l’ho amata, dal primo istante, con molta, molta intensità. Una penna che viene usata di rado - “Se sentite l’urgenza cocente di scrivere o dipingere, limitatevi semplicemente a mangiare qualcosa di dolce: vedrete che la sensazione svanirà” - ma di ironia, irriverenza e sicurezza rare. Il libro è una raccolta di scritti umoristici degli anni Ottanta, tradotti oggi per Bompiani da Giulio D’Antona. Ammetto di essermeli mangiati tutti, ma in maniera bulimica e confusa - raro, solitamente non seguo “Il diritto di saltare le pagine”, Pennac -, dunque iniziamo dai titoli che più mi ispiravano e che oggi ritengo obbligatori per una degna sopravvivenza:



1) Figli: pro o contro? Un cult oggi, nonostante tutto. Nonostante cosa? Nonostante la guerra, la pandemia, il cambiamento climatico, la stupidità, la povertà… devo continuare? Ebbene un manuale per comprendere profondamente almeno una cosa: fai quello che ti pare. Ma leggi prima Guida per genitori: “Se volete impressionare un bambino piccolo, non puntategli addosso una pistola. Non lo capirebbe".



2) La Banca delle unghie: non l’ennesima bettola dai prezzi esosi. Nulla contro le estetiste - la madre del mio fidanzato è la migliore, per contatti scrivetemi - né contro la paranoia moderna dell’avere mani così curate e unghie così affilate da aver paura di usarle - nessuna delle mie amiche non le ha -. A parlare, invece, è solo la mia invidia, lo dico chiaramente. Mi mangio le unghie da quando ho messo piede in questo mondo, probabilmente a causa di mia madre che con un braccio mi teneva e con l’altro si mordeva le mani. Ho subìto, di conseguenza, molti schiaffi - dico sul serio - da parte di amici, fidanzati ma anche semplici conoscenti - assurdo, lo so - perché odiano il rumore e il nervosismo che procuro loro. Ho sopportato, di conseguenza, molti dolori alle labbra perché gli schiaffeggiatori fanno molta attenzione a cogliermi di sorpresa. Ma questo è il meno: ho accusato, di conseguenza, innumerevoli consigli mai richiesti e critiche nate dal nulla, come “Sei così bella, peccato per queste mani”, “Bella foto, però queste unghie…”, “Davvero provaci, magari questa volta va meglio”, “No no, fidati, la mia estetista è una maga”. Quindi lasciatemi ridere a crepapelle per questo scritto del tutto folle - alla Arreola - e anche un pochino snob - bisogna accettarlo -.



3) Perché amo dormire. Se sei come me, quindi come lei in questo caso, benvenuto! Sarai fiero di scoprire che appartieni ad una bellissima categoria, quella dei dormienti. Non ne facciamo parte solo noi due, bensì almeno altri tre indimenticabili - letteralmente perché le loro opere sono ancora nella memoria di tutti - personaggi. Finite queste tre pagine potrai rispondere più che degnamente a tutti coloro che si lamentano perché non riesci a finire i film, perché non arrivi mai al brindisi di Capodanno, perché non pigli pesci, perché non sei entusiasta di bere l’ennesimo drink alle tre di notte, perché non sei orgogliosa di rispondere al telefono alle sette di mattina pronta per un altro inderogabile impegno, perché non ti svegli felice pensando che vivrai una nuova magnifica giornata in cui non potrai fantasticare, sognare, inventare, ma aderire fedelmente al suolo come un toro, insieme agli altri tori.



4) Il suono della musica: è già abbastanza. Qui non mi dilungo perché potrei essere gravemente ferita dagli scorbutici ossessionati di musica. Ho sempre amato il silenzio - a meno che questo sia interrotto da parole di senso compiuto - e ho avuto una scarsissima educazione in merito a suoni, rumori e melodie, così negli anni me la sono costruita da sola e il risultato, come ogni cosa che è seguita dalla parola "da sola/o", è che ascolto per lo più musica mediocre - secondo l'opinione generale - che non ha bei suoni o belle melodie, bensì "solo" bei testi e belle parole. 







Non credo che a causa di ciò debba essere una Giovanna D'Arco per la lotta alla libertà musicale, così come non credo, comunque, che esistano solo scorbutici ossessionati di musica. Un esempio è una delle mie migliori amiche, Aurora Grazioli, che nella sua newsletter settimanale - Lightening storm - offre deliziose pillole su come godersi la vita tra un colloquio andato male, un lavoro sottopagato e un coinquilino troppo invadente o troppo assente, tra cui numerosi umili -!- consigli musicali.



Consiglio quindi solo di leggerlo quando ti capita di avere come passeggero uno dei maniaci citati sopra che, senza neanche avvertirti, si sente in dovere di cambiare la tua stazione radio o, ancora peggio, collegare il suo cellulare affinché possiate sentire insieme la sua inimitabile playlist.



Certe persone parlano da sole. Altre cantano da sole. Le une sono meglio delle altre? Non è forse vero che Dio ci ha creati uguali? Sì, Dio ci ha creati uguali. Ma ad alcuni ha conferito la capacità di esprimersi con parole proprie.



Quando ti capita di partecipare, senza darti neanche il tempo di rispondere fintamente “Sì dai che bello, giochiamo!”, alle gare che soprannominerò “Indovina il cantante prima ancora che inizi a cantare”. O Quando ti capita di trovarti in mezzo alla classica diatriba del chi canta, suona, urla o interpreta meglio, come se tutto dovesse sempre ridursi a una stupida competizione.







5) Piante: le radici di tutti i mali e Cose. Premetto che qui ci si trova di fronte a due scritti tipicamente newyorkesi e non particolarmente idonei ai nostri tempi. Dovrei infatti osannare il verde che mi circonda da quando sono nata, la campagna che mi ha assistito durante i lunghi anni pandemici, la passione per i germogli di mia madre, la difficoltà e la lentezza nel raggiungere una ormai orripilante metropoli torinese e la prima sostenitrice del cibo vegano, dei plastic-free, carta-free, parabeni-free, radiazioni-free - e sentimenti-free -, ovvero mia cugina. Ma non ci riesco. E non ci riesco, al contrario suo, probabilmente perché circondata da sempre dall’Eden appena descritto. Come si dice? Ecco, L’ebra del vicino è sempre più verde. Ora, evitando altre ironie, posso dichiarare senza ombra di dubbio che molte sono le morali nascoste in questo libro, come l’incitamento ad analizzare qualsiasi cosa, estorcerla dal suo contesto e non tacere, mai. La prima ben interiorizzata, la seconda in fase di elaborazione. Ma soprattutto cercare se stessi, trovare se stessi, convivere con se stessi e infine essere se stessi, distinguendosi sempre.



Per dirlo chiaro e tondo, non sono il tipo che vuole tornare alla campagna: sono il tipo che vuole tornare all’hotel.

