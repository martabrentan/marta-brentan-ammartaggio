---
layout: post
title: "Violeta, Isabel Allende, Feltrinelli, 2022"
date: 2022-05-05
---


Con zio Bruno celebravo il miracolo della vita a ogni pulcino che usciva dal guscio e a ogni pomodoro che dall’orto arrivava sulla tavola; con lui imparai a osservare e ad ascoltare con attenzione, a orientarmi nel bosco, a nuotare in fiumi e laghi gelati, ad accendere il fuoco senza i fiammiferi, ad abbandonarmi al piacere di affondare la faccia in un’anguria succosa e ad accettare l’inevitabile dolore di separarmi dalle persone e dagli animali, perché non c’è vita senza morte, come sosteneva lui



dice Violeta, ricordandoci la&nbsp;mexicanidad&nbsp;di&nbsp;Octavio Paz, quindi l’impossibilità di scindere la vita dalla morte - e viceversa - nella tradizione messicana. Piccolo spoiler: se ti ritieni ancora incatenato dalla mentalità europea per la quale morte = tabù, bè… leggilo quando supererai questa fase.



Un testamento sentimentale, come lo descrive lei stessa, che racconta di tutte le persone e le fasi trascorse nei suoi cent’anni di vita. Dunque non ci si dovrebbe certo stupire nel vedere così tanti “abbandoni”, ci si dovrebbe però stupire del come vengono descritte queste “mancanze”. Anche io, come lei, credo di essere stata abituata alla morte sin da bambina - sarà perché ho vissuto in campagna? -, ma non credo che avrei mai potuto rappresentarla in questa maniera, sia perché ancora piuttosto suscettibile - ho pianto quasi ad ogni pagina - sia perché ancora incapace di accettarla, figuriamoci superarla. Già, esserne abituato non fa di te un esperto.



Quando scrivo “in questa maniera” intendo che l’Allende riesce a farci provare quello che solitamente si prova quando finisce una vacanza, quando saluti i tuoi amici sospettando sia l’ultima volta che li vedrai, quando finisci un percorso scolastico o lavorativo, quando la persona che ami ti dice che è finito il tempo, quando sai che quello sarà l’ultimo giorno che passerai in ospedale vicino a quella persona… Penso che tutti sappiamo di cosa sto parlando. E per scaturire questo, c’è stato un lavoro meticolosissimo dietro ad ogni personaggio, perché senza affezionarti ad ognuno di essi, sarebbe stato difficile salutarli con il nodo alla gola di cui parlo - e credo parlerò per tutto questo articolo -.



Ognuno di loro, infatti, finisce per essere così caratterizzato - anche se, come sempre, basterebbero i nomi: Nieves, Yaima, Torito, Miss Taylor, Teresa, Camilo, Facunda, Etelvina…- che ti ci affezioni come fossero i tuoi, di parenti. Parenti però, da cui non ti vorresti mai separare perché ognuno di loro, anche il più inutile all’apparenza, ha in serbo un grande insegnamento per te. Come la mamma, che non assomiglia alla mia né a quelle che conosco, ma che comprendo, soffro e in parte stimo anche. O come l’ultimo uomo della sua vita, l’unico che l’ha realmente aiutata, il Signor Wolf della situazione: “Sono il Signor Wolf, risolvo problemi”. O, infine, come Julian Bravo, che rappresenta tutto ciò che alla veneranda età di ventiquattro anni ho imparato ad evitare come… la peste, sì Violeta! Ma che quando scompare, diventando un brutto ricordo come non poteva essere altrimenti, manca. 



Ti senti sempre sul filo del rasoio, pronta a sentire una cattiva notizia, una brutta perdita. E così succede che non ti perdi neanche un secondo della descrizione di quel lui o di quella lei, vuoi assaporarne ogni tratto, perché presto non avrai più la possibilità di sentirlo, ascoltarlo e gustarlo. Sì, esattamente come vivo i miei rapporti con ogni essere vivente - l’ho scritto che non l’ho accettata -. Ricordare è il verbo di Violeta, e sono felice di avere almeno una caratteristica in comune con lei.



Ecco che quindi, dalle primissime pagine, ma che dico, dall’iniziale frase di Mary Oliver “Dimmi, che cosa intendi fare con la tua unica, selvaggia e preziosa vita?” vieni catapultato nel dissacrante e sacro, rude e tenero, statico e movimentato modo di vivere di Violeta. Inizialmente ridendo di gran gusto per la sua assurda modalità di venire al mondo, successivamente non comprendendola, troppo viziata e fuori dal mondo, poi incoraggiandola a perseguire i suoi amori, i suoi sogni e i suoi progetti, anche se sbagliati, infine rendendoti conto che tutti avremmo bisogno di una nonna così. Il libro, infatti, è una vera e propria montagna russa: molti sono gli stati d’animo contrastanti che ti portano a volte a odiarla, a volte a stimarla. Ma attenzione a non cadere nel tranello: non si tratta di un comune essere mortale.



Per non parlare dell’ambiente, sicuramente centrale in tutta la storia, ma maggiormente nell’Esilio, che mi ha fatto davvero capire di aver sprecato la mia infanzia con mio nonno, il quale mi avrebbe istruito quasi più di Bruno e che invece, molto più altezzosa di Violeta, io non ho saputo sfruttare al meglio, assaporando l’odore della terra, dei frutti, del raccolto, coltivando, allevando e cavalcando.



L’ambiente che cambia va di pari passo con i tempi del suo paese, che cambiano anch’essi e che, seppure già studiati su qualsiasi manuale di storia, appaiono sempre un po’ diversi poiché a scriverli è chi li ha realmente vissuti, tramite le lettere di sua madre, in questo caso. Dunque la peste, l’esilio, la rivoluzione, le terre sottratte, le due guerre mondiali, le lotte sociali, i desaparecidos, il muro di Berlino e la nostra famosa pandemia. Già, ha vissuto due virus contagiosi, questa donna, eppure ne parla quasi superficialmente, come, almeno io, ho bisogno per ora.



Come sempre, la narrazione è centrata sul cosmo femminile, ma in questo libro, seppure si sente un ritorno alle origini, non è il clou, come, per esempio, in&nbsp;Donne dell’anima mia. È sempre presente - e meno male- ma Violeta dà anche spazio alle inefficienze, incapacità, distrazioni e arretratezze femminili, rappresentando un mondo in cui è possibile trovare uomini buoni, capaci, generosi, altruisti, rispettosi e coraggiosi, ricordando che una cosa non nega l’esistenza dell’altra. Come la morte con la vita, e viceversa.









E forse questo è ciò che più mi rimane.

