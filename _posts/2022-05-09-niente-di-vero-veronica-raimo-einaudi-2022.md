---
layout: post
title: "Niente di vero, Veronica Raimo, Einaudi, 2022"
date: 2022-05-09
---


 Aurora Grazioli



“Potente precarietà” è l’unica nota che ho aggiunto sul mio Kindle leggendo Niente di vero di Veronica Raimo e sono anche le uniche parole che mi vengono in mente per effettivamente descrivere questo suo ultimo capolavoro (così capite subito che mi è piaciuto, patti chiari e amicizia lunga). 



Facciamo un passo indietro e, senza spoiler, contestualizziamo il romanzo per chi non lo avesse ancora letto. Niente di vero è un romanzo di formazione, il cui perno è la crescita e l’evoluzione di Veronica stessa, di cui impareremo a conoscere infanzia, adolescenza e gioventù attraverso una serie di racconti e flashback scritti in prima persona. Questo genere letterario è di solito utilizzato per scrivere le biografie di grandi personaggi, mentre Veronica si presenta come la compagna di classe un po’ sfigata che si fa la pipì addosso davanti agli sconosciuti, l’adolescente che non viene invitata alle feste perché ha una madre imbarazzante, l’adulta che non vuole prendersi troppe responsabilità e decide di alloggiare a casa di amici e conoscenti piuttosto che siglare un contratto di affitto a lungo termine. 



Trama semplice, si potrebbe dire perfino banale, perché Veronica Raimo ti tiene incollata alle sue parole senza bisogno di escamotage narrativi ricercati. Infatti, ho iniziato il romanzo venerdì sera e l’ho finito domenica ad orario di pranzo (ma solo perché un festival musicale ha occupato gran parte del mio sabato). Veronica ci parla di dinamiche familiari, evoluzioni sentimentali, amori platonici e conoscenze romantiche, dello sviluppo e rottura di amicizie, ma anche del modo di approcciarsi agli sconosciuti e a se stessi, insomma di relazioni umane nel senso più vasto, e ce ne parla nel modo più intimo e dettagliato possibile. 



Con questo Diaro di Bridget Jones del 21esimo secolo, 









Veronica Raimo si inserisce perfettamente in quel filone che unisce Fleabag di Phoebe Waller con la letteratura di Sally Rooney, narrandoci la vita di una giovane donna contemporanea senza meccaniche romanticizzazioni non richieste, né pretese prese di posizioni anti-conformiste. Per intenderci, Veronica Raimo ci presenta una donna che si masturba prima di addormentarsi come un esercizio fisico, lo sfiancamento per persone pigre che non amano lo sport. Oppure un esercizio mentale, il raccoglimento per persone scettiche che non amano la meditazione. La donna si masturba senza pretese di trasformare quell’atto in una rivendicazione di emancipazione femminile e senza goderne di come tale. In un mondo di gente che chiama alla “normalizzazione” di tutto, Veronica Raimo ci presenta un personaggio che non si interroga sul senso ultimo e morale delle proprie azioni, ma che semplicemente vive facendo cose normali, come masturbarsi appunto, adattandole al proprio stile di vita.







Ho letto questo romanzo in un fine settimana particolarmente nostalgico, perché è la festa della mamma, la stagione degli aperitivi all’aperto inizia e mi ritrovo a 900km da casa senza sapere quando sarà la prossima volta che riuscirò a tornare dalle persone con cui vorrei brindare alla fine di giornate di lavoro estenuanti perché si trovano a un paio d’ore di aereo di distanza. Eppure, è stato anche un weekend particolarmente gratificante, perché al mercatino delle pulci ho trovato un nuovo vaso per i miei girasoli che stanno crescendo; perché ho preso un weekend di pausa dal mio lavoro come cameriera part-time e stagista in agenzia di comunicazione full-time; perché sono riuscita finalmente a spendere del tempo con un’amica che mi mancava; perché mi sono ritrovata sdraiata sul parco a leggere ad alta voce alcuni passaggi di questo libro ad una persona da cui mi fa piacere essere ascoltata. 



E forse è proprio questo tipo di potente precarietà che caratterizza la mia quotidianità, dalla sua struttura alle sensazioni di cui si riempie, che mi ha portato ad empatizzare con Veronica che ha uno di quei talenti straordinari che ti fanno chiedere “Ma come fa a pensare a quelle esatte parole in quell’esatto ordine?”.



In un passaggio molto apprezzato, Veronica scrive che nella sua vita da adulta non sa se sia più forte il rimpianto del coraggio giovanile, il senso di colpa per gli sgarri morali commessi, o la consapevolezza di non aver fatto l’unica cosa che avrebbe dato un senso diverso al mio presente: diventare quello che fingevo di essere,  e così Niente di vero si sposta di diritto nella lista di quei libri che devo rileggere tra dieci anni, per vedere come è andata a finire con me. Per il resto, c’è di vero che dovreste dare una chance di lettura a questo romanzo il prima possibile.



Piacere, sono Aurora Grazioli



In tre parole? Curiosa, empatica, creativa.In un minuto? Aspirante storyteller con una passione per il cinema, il vintage, le questioni migratorie e la comunicazione digitale.                                               In un modo di dire? “Se i vecchi potessero, se i giovani sapessero” (ma anche il contrario). A 15 anni ho lasciato per la prima volta il piccolo villaggio dove sono nata per passare l'estate lavorando come animatrice turistica. Da allora, non sono mai rimasta in un posto per più di sei mesi. Nel mio bagaglio a mano non mancano mai un libro e un album da disegno, nei miei download su Spotify non mancano mai 3 nuovi podcast e qualche band indie-rock da ascoltare.



☟











