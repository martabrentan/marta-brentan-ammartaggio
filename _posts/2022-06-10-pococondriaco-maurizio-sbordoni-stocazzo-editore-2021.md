---
layout: post
title: "Pococondriaco, Maurizio Sbordoni, Stocazzo Editore, 2020"
date: 2022-06-10
---


Uno dei molti privilegi del lavorare al Salone del Libro di Torino è che il lunedì non è il solito lunedì: primo giorno della settimana di merda. Il lunedì, al Salone del Libro di Torino, è l’ultimo giorno della settimana, dunque ha ben poco di merda.



Cosa succede il lunedì al SalTo? Succede che gironzoli saltando, appunto, da uno stand ad un altro con un sacco di buoni per comprarti un sacco di libri che sono rimasti e viverti finalmente l’esperienza che hai visto vivere agli altri fino a poco prima.



Il buono comunque non l’ho utilizzato per questo libro - scusa Maurizio - ma per altri di cui poi vi parlerò. Pococondriaco è stato invece un incontro casuale: arrivo allo stand di Stocazzo Editore e il proprietario, nonché scrittore di questo libro, notando la mia radio, ipotizza un “Lavori per il Salone?” facendo seguire una delle più belle frasi che già so sentirò ancora per pochi anni “Allora solidarietà” e me lo dà firmato.



Già da qui dovreste intendere, almeno un po', la sua indole, quella del libro e quella di questo articolo.



Ora, probabilmente, la domanda che sorge spontanea è “Ma esiste davvero Stocazzo Editore?”. Ebbene sì, esiste come esiste il suo proprietario: Maurizio Sbordoni, scrittore romano – patria che ha sfornato, citando uno a caso, Zerocalcare - di cinquant’anni – se lo incontrate gliene date tranquillamente la metà - che ha già pubblicato per Editrice Zona Mi chiamo Edgar Freeman, per Edizioni San Paolo Stavo soffrendo ma mi hai interrotto e Quarks che narra di una donna in preda a psicosi. Riguardo quest’ultimo punto, correte a leggere le pagine 43 e 44 di Pococondriaco per – finalmente! – sentire nuove e non ordinarie parole riguardo il mondo femminile.



Arriviamo quindi al periodo in cui, oltre che scrivere, Sbordoni decide di aprirsi una casa editrice che così descrive: 



Dopo anni trascorsi a inghiottire bocconi amari, ho trovato un editore capace, che mi capisce, mi supporta come autore, mi incoraggia e ha una linea editoriale snella e di qualità: pubblica solo me. Un editore che permette alla mia opera di arrivare al lettore e, soprattutto, paga il mio lavoro di autore. Stocazzo, penserai tu, fa tutte queste cose, e addirittura ti paga i diritti d’autore? Infatti si chiama Stocazzo editore. L’editore sono io.



Metterò da parte qualsiasi - pregiudicante - opinione riguardo gli studi e i lavori - quali? - che ruotano intorno all’editoria, e darò spazio unicamente alle sue, di opinioni, e al suo, di libro.



Pococondriaco propone di raccontare la più mirabolante figura di merda di cui abbiate mai sentito parlare, quella di Sbordoni. In realtà, ciò che viene descritto sono le sue diverse figure di merda. O meglio ancora, tutte le normali figure di merda che si trova a vivere un normale uomo. Ma uno scrittore, oltre che meramente vivere, riesce a scrivere della sua vita, rendendo speciale anche la più inutile. “Scrivi se hai da raccontare”. Tutte cazzate. Scrivi se sai raccontare.



Scrivere è un modo come un altro per commemorare quelli che Apollinaire chiamava i cadaveri dei miei giorni: nulla di più. Con la scrittura non fermi il tempo, non ti rendi immortale, ma hai la possibilità insperata di essere amato ora, qui, sulla Terra. L’unico motivo per cui mi metto ogni mattina alla scrivania è tentare un approccio d’amore.



Questa una delle tante frasi riguardo quest’arte. Una delle prime considerazioni da fare, infatti, è che sia chi scrive perché ama scrivere e sia chi lo fa perché ci guadagna – fatemelo conoscere -, troverà conforto nelle sue parole. Conforto nel senso proprio di ristoro fisico, perché Maurizio Sbordoni sa realmente cosa vuol dire saperlo fare e cosa questo comporti. Per esempio? Sentirti dire che sei un raccomandato a dieci anni, quando prendi l’unico nove della tua vita nell’unica materia in cui sei e sarai mai in grado di prenderlo. E ascoltare la lettura degli altri temi cercando di rimanere seduto – e sveglio - al tuo banco.



Si parla però anche di perdita:



Uscivo dalla sua camera e rientravo nella mia vita e per un po’ non ci pensavo più. Ma ogni volta che rimandavo qualcosa, ogni volta che posticipavo un appuntamento, ogni volta che attenuavo un desiderio con mille scuse, avvertivo in bocca il sapore pungente dei rigatoni con il cacio conditi con il suo sorriso pepato e mi tornavano in mente le partite a Scarabeo. E di quel avrei voluto



e malattia, quella che ti fa diventare il sangue bianco e l’altra che ti fa diventare bianco ad ogni sintomo: l’ipocondria.



Non so cosa significhi realmente averla, non so cosa si provi né cosa si potrebbe fare al riguardo - il consiglio che troverete nella sinossi è leggere per guarire, provateci -, di conseguenza non ne parlerò. Conosco però molto bene il ruolo di lei/lui: la persona che sta vicino all’ipocondriaco, che lotta per non diventarlo e che risponde alla romana come il padre di Maurizio: “Certo che sei poco condriaco, eh?”.                                                                                                                 A volte penso che le persone si dividano in due grandi gruppi: chi minimizza e chi esagera. Senza rivelare a quale io appartengo, dirò che entrambe mi sembrano pessime scelte di vita e che l'unico escamotage possibile è che il minimizzatore stia con l'esageratore, e viceversa. 



C’è infine il Kan ma Kan, l’equivalente arabo del C’era una volta, ma che tradotto significa: c’era, non c’era, era così, non era così. Evviva il beneficio del dubbio, già a cinque anni sì:



Ma viviamo in una cultura buonista che accetta malvolentieri il fatto che siamo anche malvagi. Gli altri sono cattivi, invidiosi. Noi, no. Giù la maschera: lo so che siete (anche) delle persone perfide. Se vi ci mettete, sapete essere di una cattiveria indicibile. Siete come me […] Per questo sono sano di mente. Per questo sono capace di gesti di straordinaria e disinteressata generosità d’animo. Per questo dormo otto ore filate, da sempre.



Che pace dei sensi! Se la verità è soggettiva, questa è la mia verità. E se non concordi, ci sono anche vere e proprie scorciatoie per la tua guarigione:



Nel confusionario marasma ormonale giovanile, non è stato facile capire il modo per assumere tale prescrizione, ma poi crescendo ho cominciato a intravedere i primi risultati quando per esempio non spostavo di una virgola il mio modo di stare al mondo per compiacere gli altri, oppure nel momento in cui dicevo sempre quello che pensavo, per quanto potesse sembrare assurdo alle orecchie sconcertate dei miei interlocutori.



Il tutto condito da una buona dose di conflittualità con la figura paterna. Era dai tempi di Svevo - e Sbordoni lo sa - con La coscienza di Zeno che non ridevo così tanto: sono solo io, o tutti troviamo che ci sia ben poco da ridere sulla conflittualità materna e moltissimo sulla conflittualità paterna? Io mi immagino sempre robusti ragazzoni impettiti che tremano di fronte ad altrettanto robusti omoni impettiti che tremano a loro volta. Insomma, mi sembra sempre di leggere un manuale di psicologia scritto da un bambino che ha appena ricevuto il dono della parola, figuriamoci delle teorie di Freud. E mi verrebbe da abbracciare entrambi questi robusti omoni e dire loro che è meraviglioso che la natura li abbia dotati di scarsissima profondità e disposizione alle paranoie, perché costringersi ad andarle contro? Poi capisco che semplicemente ciò che mi scaturisce simpatia è la leggerezza con cui i figli riescono a rappresentare le atrocità paterne, e non potrei che invidiare loro questo tratto, come molte.



Comunque, il libro inevitabilmente ti porta a pensare a tuo padre, chiunque esso sia, dovunque esso sia. Io, il mio, me lo sono spesso figurata durante la lettura - e sarebbe stato difficile il contrario visto che lo scrittore e quest'ultimo, mio padre, hanno lo stesso nome, ironia della sorte -. Ognuno però a suo modo. Perché sì, i padri non sono tutti uguali, anche se spesso viene da pensarlo. E proprio per questo è bello leggere, vedere, guardare: abbiamo bisogno di entrare in altri mondi, diversi dai nostri, in cui sentirci a nostro agio e anche a nostro disagio - che non ha mai ammazzato nessuno -. 



La parola chiave, che è subentrata più volte anche in questo articolo, è guarigione. Eppure non sei di fronte a nulla di medico, impegnativo, pesante - che poi non sono tutti e tre sinonimi? -, bensì, ripeto, ti trovi catapultato in un mondo ironicamente ossessivo, assurdamente scorrevole e irriverentemente critico nei confronti di tutto ciò che... nei confronti di tutto! 







Auguro quindi lunga vita – ridiamoci su - agli ipocondriaci, a Pococondriaco e a Stocazzo… Editore! Promettendo, da ora in avanti, di resistere ai libri divertenti, o almeno di non esserne una calamita.

