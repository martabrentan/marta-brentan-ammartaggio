---
layout: post
title: "Sarò breve, Francesco Muzzopappa, Fazi Editore, 2022"
date: 2022-07-11
---


Scrivere mi aiuta a ricordare, e ricordare mi aiuta a distribuire, se capisci cosa intendo



così inizia il testamento di Ennio Rovere.



Pongo le mani avanti chiedendo scusa in anticipo per quel che forse non sarà apprezzato né voluto da molti protagonisti di questi fogli e quindi della mia vita



così inizia il mio.



Certo, a distinguerci sono alcune variabili, prima fra tutte: l’età. Seconda: il portafoglio. Ma entrambi abbiamo scritto un testamento ed entrambi non sono mai stato bravo con i finali. 



Quindi quando ho letto dell’uscita di un certo “romanzo esilarante, un testamento epistolare ordinatamente raccolto” inizialmente ho strabuzzato gli occhi, successivamente ho aperto il Kobo anche denominato – da me medesima – “lettore di libri che vuoi leggere immediatamente senza darti il tempo di vestirti e uscire di casa sembrando una ragazza interrotta non avendo neanche una tasca, figuriamoci un soldo” e infine l’ho comprato. 



Ovviamente per il gusto di leggerlo, a seguire per il gusto di confrontarmi e infine per piangere lacrime salatissime perché anche io vorrei pubblicare il mio testamento ma credo che quest’ultimo – se l’Altissimo vuole – subirà ancora svariate modifiche. E poi, come verrebbe giudicato un testamento fatto a ventiquattro anni? O, meglio ancora, come verrebbe giudicata una ventiquattrenne che lo scrive?



Ogni gif NON è puramente casuale: Sarò breve ha molto di After Life 



Ennio Rovere, nato in un paese della Basilicata dimenticata, cresciuto con una fortissima passione per il legno e i mobili felici – quelli non omologati che vivevano prima della nascita di Ikea e che non soffrivano di artrosi perché montati da gente totalmente incompetente –, decide di partire verso la Brianza. Il suo arrivo al nord assomiglia a molti altri arrivi al nord 



Niente di firmato, e non solo perché all’epoca di firmato c’era ben poco, ma perché chiunque avesse creato gli abiti che mettevo io si sarebbe vergognato al solo pensiero di firmarli



così come la sua rivincita da figlio povero a imprenditore assomiglia a molte altre rivincite da figli poveri a imprenditori. Ciò che c’è di differente è, come dico sempre, la modalità con la quale vengono descritti questi, se vogliamo, macro-argomenti.



Francesco Muzzopappa/copywriter fa parlare questo ricco uomo che sta per morire, e che di conseguenza ha ormai ben poca, pochissima, voglia di evitare certi argomenti, con davvero grande humor ma soprattutto straordinaria originalità e contemporaneità – è un copywriter –. 



Rovere si concede quindi il lusso di dire le verità che non ha mai detto, con un di più rispetto a – per esempio eh  – me: generosissimi lasciti.                                                                               Insomma, conti aperti nessuno, conti sbloccati molti.



L’ironia è decisamente sottile e raffinata, nonostante il linguaggio sia semplice e diretto.Un esempio:



Ho aperto Anna Karenina.



«Tutte le famiglie felici si somigliano; ogni famiglia infelice è infelice a modo suo».



Ho chiuso Anna Karenina.



Ogni componente della sua vita prende forma grazie alle sue parole, dunque finiamo il libro e ci sentiamo come dei piccoli voyeur, senza vergogna perché, come diceva il buon vecchio Sereni: 



Accetto che mi si dia del voyeur, che non è ancora veggente ma non già più guardone



immersi in minimi dettagli che fanno di quel componente familiare un personaggio di un film, ben definito, ricordabile, e di quella famiglia uno stravagante contenitore di nevrosi simpaticissime – viste da lontano –.



Ci sono la bellezza di ben tre donne cui rendere conto: la suora arrabbiata, la strega rossa e la nullacredente.



Ci sono, di conseguenza, la bellezza di ben tre figli: lo scanner, il giften children e la xanax.



C’è tutto l’entourage che ruota attorno a questa tipologia di uomini che rende il – non solo loro – mondo, almeno ai miei occhi, decisamente più attraente.



E c’è l’immancabile compagnia: E tu chi sei, eh? Eh, tu chi sei? E come ti chiami? E come mai sei qui? E chi ci fai, tu qui?



Il tema non è certo così allegro, non tanto perché siamo di fronte ad un testamento, quanto perché siamo di fronte ad un uomo che deve dire addio, ma l’autore riesce a colorare ogni buco nero e, se non siete psicolabili come me, riuscirete solo a piangere dal ridere.E domandarvi se anche voi non meritereste un Rovere nella vostra vita, sia per la precisa spartizione dei beni – che vi garantisco per esperienza non essere spesso così gradevolmente accurata –, sia per il dono, a mio parere – se no non avrei scritto un c**** di testamento a ventiquattro anni, no? –, più importante di tutti: la parola. Ennio si permette di parlare apertamente donando critiche, ma soprattutto consigli, dimostrando come conosce alla perfezione le persone che hanno arricchito i suoi giorni e anche quelle che li hanno impoveritivi, ricapitolando l’intera sua esistenza, focalizzandosi sui suoi errori più di tutto e permettendo che almeno le persone della sua ormai abbandonata vita non ci caschino più. Ciò che spesso, invano, mi aspetto dai nostri cari amici del “Ai nostri tempi…”.



La chiuderei, quindi, con il consigliarvi questa che in fin dei conti mi pare proprio essere la famosa lettura leggera di cui tanti dicono di necessitare d'estate, dilemma ben poco compreso dalla sottoscritta, in quanto credo che d'estate uno riesca a liberarsi di tutta la grande fetta di pesantezza che deve sopportare in inverno, dunque –chiedo per un'amica – perché non chiedere letture leggere nei mesi che vanno all'incirca da ottobre a febbraio? O ancora, perché non bilanciare riempiendo lo spicchio di pesantezza, ormai vuoto in estate, con una lettura più impegnativa?                                                                                                                  Comunque, il mio testamento invece rientrerà sicuramente nel genere distopico, vi avverto per le future estati. 



Sarò breve anche io ricordando un'altra tipologia di testamento, dalla similare ironia ma dalla solita triste e vincente origine piemontese:



Perdono tutti e a tutti chiedo perdono, va bene? Non fate troppi pettegolezzi.

