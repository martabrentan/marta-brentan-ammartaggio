---
layout: post
title: "Voltiamo pagina, 2023"
date: 2023-12-28
---






Nel mezzo del cammin di questa fatica



la cui recensione apparirà nel 2040, forse



ho aperto e chiuso in due giorni Un’estate – è un racconto, poco più di 70 pagine –, la storia di una bimba irlandese che viene ceduta dalla famiglia a una coppia di anziani agricoltori giusto il tempo di un’estate, appunto. Basterà a scoprire cosa vuol dire amare senza l’uso di questa parola? Basterà, basterà. E noi con lei impariamo tante piccole cose che forse da piccini abbiamo dato per scontato, oppure non abbiamo mai ricevuto.



Sentirsi a casa fuori dalla propria non è mai facile, specie quando mamma, papà e fratelli sono le uniche persone che conosci.



Tematica non facilissima, ma sfogliando queste parole un’ondata di vento caldo ti sveglia dal torpore di questo inverno grigio e ti ritrovi immerso nella campagna irlandese, che male proprio non fa.



73 pagine che ti guariscono come fossero tante piccole carezze, o colpi di spazzola – anche se non sono 100 –.



The Quiet Girl è il suo adattamento cinematografico, uscito in Italia il 16 febbraio 2023.



Mi sveglio prima del solito e guardo i campi fradici, gli alberi gocciolanti, le colline, che sembrano più verdi di quando sono arrivata. Ripenso a quel giorno e mi sembra passato così tanto tempo…







Poi c’è stata la meravigliosa impresa di Tlon che per quanto mi riguarda ha vinto con Ma chi me lo fa fare?



Domanda lecita che ognuno di noi si è posto almeno una volta nella vita, alcuni anche una volta al giorno – io, per esempio – e che mi aspettavo scatenasse la grande rivoluzione, che mi sa che dovrò attendere ancora un po’. 







Devo dire, non il massimo come lettura se come me hai iniziato da poco più di un anno ad approcciarti a questa tragicommedia, chiamasi vita adulta, ma sicuramente ideale per raggiungere una consapevolezza maggiore che mi ha permesso di non lapidare all’istante coloro che mi chiedono retoricamente come impiegherei il mio tempo se non lavorassi, rispondendo invece con misericordia, e qualche parola di questo libro:



Precario è una parola estremamente interessante: deriva dal latino precarius, che sta a indicare ciò che è ottenuto con preghiere, per grazia, a sua volta da prex, "preghiera". Si è precari perché ciò che si può ottenere è raggiungibile soltanto attraverso un dono altrui: non si è padroni del proprio destino, né dei propri mezzi (figurarsi quelli di produzione). Si è precari quando si è dipendenti dagli altri, e per ottenere ciò che è necessario alla propria sopravvivenza si deve pregare, costantemente chiedere a terzi, senza il diritto di avere diritti. Precario è il detenuto, precario è il migrante, precario è il rider, ma precari sono anche l'artista e il creativo, e chiunque sia sprovvisto della basilare tutela lavorativa. E se tuttavia la sicurezza assoluta è un'illusione, perché tutti in quanto umani siamo in balia delle onde, fa molta differenza trovarsi nel mezzo di una tempesta abbracciati a un'asse di legno galleggiante, novelli Jack di Titanic, o in una suite dell'Azzam, yacht da 180 metri e 600 milioni di dollari. Non siamo tutti nella stessa barca; siamo nella stessa tempesta, come è stato evidentissimo durante la pandemia. E a qualcuno questa tempesta, tutto sommato, conviene.



Poi, per non smentirsi mai, due libri simpatici che non mancano mai su questo aspirante blog: Come uccidere la tua famiglia e Se la vita è un piatto di ciliegie, perché a me solo i noccioli?







Entrambi regali di compleanno, entrambi con protagoniste difficilmente dimenticabili (Erma Bombeck anche detta Woody al femminile) ed entrambi adatti se hai sete di vendetta.



Non per soddisfarla iniziando ad eliminare persone e cose dalla tua vita, ma per arginarla o almeno prenderla con ironia perché la tua, ci scommetto, non è minimamente paragonabile alla rabbia provata da Grace. 



Diversamente, sarei curiosa di conoscerti. 



Grace ci parla dal carcere e, pur ammettendo di aver commesso tutta una serie di omicidi, non è per questo che è finita dietro le sbarre.



La mia infanzia non sembra uscita da uno di quei romanzi orribili che vendono in aeroporto, con titoli come Papà, non lasciarmi, che raccontano storie di indicibile sofferenza e hanno successo solo perché la gente adora leggere del dolore altrui, provare una parvenza di empatia o disgusto per poi sentirsi migliore. Ecco la classica recensione che si trova sui gruppi di lettura online frequentati solo da donne con figli: “Su questo libro ho versato tutte le mie lacrime, che storia tristissima :(”. Oh, Kate1982, hai scoperto di essere turbata dalle violenze sui minori e dai traumi ripetuti? (Kate sembra il tipico nome dell'utente media che frequenta simili forum.) Sono felice che tu abbia la possibilità di dire al mondo intero quanto ti ha colpito. In ogni caso la mia infanzia - almeno finché c'è stata Marie - ha avuto anche dei momenti positivi. Ero molto amata e lo sapevo, benché quell'amore provenisse da una sola persona. Le madri sono bravissime a ricoprire i figli di affetto e attenzioni, tanto che si rendono conto solo da adulti che mancava qualcosa di fondamentale.



Di tutt’altra stoffa – ma sempre pregiata – è la protagonista di Centomilioni, con una forza differente dalle precedenti, più realistica, più “italiana”, più “nostra” e forse quindi più credibile. Teresa, «una zitellona di provincia, una signorina senza qualità», immessa in un ambiente per nulla sconosciuto a coloro che mi circondano e alla sottoscritta.



L’ambizione è un sentimento per quelli di collina che hanno la fuga nelle gambe, il dubbio che dall’altra parte possa esserci qualcosa di meglio – o anche solo di diverso – da questo verdegrigio sempreverde e la speranza di poterlo raggiungere, con fatica per carità, camminando al buio, bucando le scarpe, dormendo niente, ma sono colline accidenti, le colline si scollinano, esiste persino un verbo apposta, e magari si arriva al mare. La pianura è il contrario dell'ambizione, è dispiegata e grande. La guardi, non vedi niente, scruti l'orizzonte e continui a non vedere niente, se non qualche grumo di tetti e di campanili e di stalle identico a quello in cui già struggi, perciò resti dove sei, smetti di struggerti e aspetti che capiti qualcosa.



Devo ammettere, infatti, che chi è nato al mare o tra le bellissime colline toscane  – o semplicemente soffre di claustrofobia – non si troverà del tutto a proprio agio in questo libro. Ma potrebbe sempre servire immedesimarsi e comprendere perfettamente cosa vuol dire vivere tra le villette a schiera, la tovaglia salvamacchia, le frasi fatte della madre, le nuvolaglie mentali del padre, i figli degli altri che sono tutti «lontani e di successo, a Londra, a Berlino, uno persino a New York».



Teresa è semplicemente colei che non ci auguriamo di essere né di diventare mai nella vita, eppure ogni sua parola ci fa sentire simili, vicine, comprese, combattenti. E mentre vorremmo smuoverla, svegliarla e aiutarla, scopriamo che lei ha già capito tutto prima di noi ma che, purtroppo, alcune vite devono rimanere semplicemente così: «come le sogliole sul fondale».







Per ultimo Diavoli di sabbia, anche questo parecchio breve.



Ideale per chi adora i dialoghi nei film, i dialoghi a teatro, i dialoghi tra amici, i dialoghi con la psicologa, i dialoghi col fidanzato, i dialoghi nei libri, i dialoghi nelle stories, i dialoghi su threads. No, non sto esagerando e non sto scherzando: non ci sono parti descrittive, nessun “paesaggio circolare, grande, spazioso, con un’antica torre in pietra, ricoperta da…”. Quindi «questo libro ha troppe descrizioni!» non potete proprio usarla a sto giro, mi spiace.



Capirete personaggi, dinamiche, relazioni… solo tramite un’accurata analisi di ciò che si dicono fra loro. 



Un buon allenamento per la vita vera, insomma.



Ma povero editor.





